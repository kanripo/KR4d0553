# -*- mode: mandoku-view; -*-
#+TITLE: 學言稿
#+DATE: 2015-08-25 00:14:12.239134
#+PROPERTY: ID KR4d0553
#+PROPERTY: BASEEDITION WYG    
#+PROPERTY: JUAN 卷六
<pb:KR4d0553_WYG_006-1a>¶
欽定四庫全書¶
　學言稿卷六¶
　　　　　　　　　　　　　元　吳當　撰¶
　五言絶句¶
　　題古木¶
銕石皆生色氷霜有嵗華春雷龍啓蟄星漢客乗槎¶
　　天台玉漢橋道院八詠¶
　　　玉谿橋¶
<pb:KR4d0553_WYG_006-1b>¶
玉溪浮采鷁金鎖貫晴虹自是知津者能成利涉功¶
　　　積果堂¶
㡬樹棗如瓜千年桃始華渠通滄海水門倚赤城霞¶
　　　十二區¶
揀地循環種名花取次開蔵春何待塢按律且啣盃¶
　　　梅竹莊¶
天香生玉樹雲影動琅玕對酒驚春事開門識嵗寒¶
　　　緝雲亭¶
<pb:KR4d0553_WYG_006-2a>¶
琴罷月生渚鶴歸松滿坡葺亭無尸牖應是白雲多¶
　　　招隱亭¶
書從北闕上文自北山移樵牧俱生怨耕鋤已過時¶
　　　淵泉亭¶
秀出千黛螺飛来半空雪天光净渟渟秋聲来淅淅¶
　　　外墅¶
山光分逺近雲氣異朝晡過客俱能賦開軒即是圖¶
　　秋山山景圖¶
<pb:KR4d0553_WYG_006-2b>¶
茅屋倚秋樹山樓延夕曛流来橋下水半是洞中雲¶
　　漉酒圖¶
頭上巾堪脱尊中酒不空衡門松菊在歸臥北忩風¶
　　畫龍¶
天用莫如龍淵潜閟神功一朝起平陸八表皆雷風¶
　　梅月忩¶
曽到西湖上聞香不見梅推忩窺月色竹外一枝開¶
　七言絶句¶
<pb:KR4d0553_WYG_006-3a>¶
　　青山絶處樓扁¶
中天隠隠碧芙蓉樓閣深蔵苐㡬重松葉滿山行迹少¶
樵夫聴得講時鐘¶
　　赤壁賦畫圖¶
水落江潭月滿汀秋光一色漾空青長歌窈窕吹簫者¶
祗許飛来白鶴聴¶
　　水芙蓉¶
綘綃新製舞衣裳翠盖亭亭度晚香祇恐君王恩易改¶
<pb:KR4d0553_WYG_006-3b>¶
夜深風露不勝涼¶
　　畫紅梅¶
西湖月淡彩雲飛睡臉生霞酒力微誰道玉樓寒起粟¶
臙脂却染素娥衣¶
　　王繼學賦栁枝詞十首書于省壁至正十有三年¶
　　扈蹕灤陽左司諸公同追次其韻¶
灤陽楊栁長新枝無奈春寒力不支燕子歸来風漸軟¶
却似宫腰學舞時¶
<pb:KR4d0553_WYG_006-4a>¶
曉来嵐氣不成霜雲染煙籠萬縷長醉歸誰敢争馳道¶
盡與君王控馬韁¶
樹繞離宫草共青樹底旌旗朝露零宫娥起伺羊車過¶
林梢斜月照華星¶
宫栁添来㡬百株誰復天邉種白榆馬上貴人通國字¶
時折新條作筆書¶
神京髙寒春力微晴絮飛時花尚稀忽憶錢塘斜日岸¶
簫鼓畫船扶醉歸¶
<pb:KR4d0553_WYG_006-4b>¶
隴頭春深未識花酒帘動處是誰家郎来莫折門前栁¶
昨夜東風初長芽¶
新賜金鞍選日騎玉釵斜揷兩鬟垂長條拂着珍珠㡌¶
只許東風細細吹¶
江頭樵牧昔年逢結茅臨竹更依松栁條繫得漁船住¶
長日醉眠誰問儂¶
緑隂芳草思凄凄六宫傳蠟煖烟迷沙堤不種隋家樹¶
誰憶曲中烏夜啼¶
<pb:KR4d0553_WYG_006-5a>¶
貂㡌駝裘休嘆儂從官車騎莫從容栁花飛盡雪花起¶
纔見西風又似冬¶
　　潘子華畫上都花鳥¶
氷泮東風鳥力微暖雲将雨濕芳菲不知天上寒多少¶
誰剪春羅作舞衣¶
　　觀弈圖¶
仙人棋局静忘機松下靈芝似玉肥樵客歸時柯已爛¶
雲間誰製芰荷衣¶
<pb:KR4d0553_WYG_006-5b>¶
　　聞桂道人¶
八月天香滿界飄廣寒宫外影蕭蕭不從玉兎求殘藥¶
却與雲山伴寂寥¶
　　掀篷圖¶
清江楊丞天下竒每能拈筆寫横枝暗香踈影黄昏後¶
曽憶掀篷對月時¶
　　送人歸清江省親¶
逺樹驚寒線在衣西風吹雪作花飛清江碧嶂秋光裏¶
<pb:KR4d0553_WYG_006-6a>¶
不為鱸魚也合歸¶
　　大駕南歸至龍虎臺迎候者皆于昌平胄監嵗館¶
　　舊縣何氏至正九年八月監丞吳當獨来館人持¶
　　祭酒司業舊題索賦¶
當關龍虎擁層臺此地年年翠輦廻八月千官瞻候日¶
舊陪詞館小臣来¶
爾家門巷自清幽新闢軒忩許客㽞北望居庸天咫尺¶
白雲紅樹倚髙秋¶
<pb:KR4d0553_WYG_006-6b>¶
　　贈淮安屯府從事¶
長淮木落正紛紛從事衘書逐鴈羣八月江寒魚似玉¶
列屯秋净稻如雲¶
　　挾彈圖¶
平沙淺草雨初乾時見飛花到馬鞍花樹止㽞巢鳯鳥¶
王孫何䖏試金丸¶
　　雲林亭¶
幽亭古木净蕭蕭江月雲山逺莫招昨夜西風吹夢去¶
<pb:KR4d0553_WYG_006-7a>¶
共誰相對説漁樵¶
　　宣和䳺鶉¶
九重拈筆寫清秋草底微禽亦見收回首故宫花石外¶
離離禾黍不勝憂¶
　　孫氏孝義¶
倚廬常近墓人家種樹㽞巢返哺鵶門外桑麻春㡬頃¶
東風開遍紫荆花¶
　　擕琴圖¶
<pb:KR4d0553_WYG_006-7b>¶
偶因秋興擕琴去古木蒼藤何處村行過溪橋山路合¶
白雲千畝不知門¶
　　蔡氏蔵先世誥勅¶
無復前朝舊典型百年文物盡凋零蔡家孫子風流在¶
愛惜黄麻似六經¶
　　息齋竹月¶
蒼龍翻石濕雲交鳴玉參差出鳯巢翠黛曉涼香袖薄¶
一鈎纎月在林梢¶
<pb:KR4d0553_WYG_006-8a>¶
　　贈墨工侯務本次虞學士韻¶
御床𤣥璧進龍香奎閣當年詫豫章此日侯家新製作¶
采烟凝液總仙方¶
忩下雲英透紙香白頭慚愧戀文章玉堂天上成春夢¶
珍賜何時出尚方¶
　　畫鶴¶
雲漢寥寥雪羽毛海風吹月倚秋髙石田瑶草俱情思¶
時見臨池一吮毫¶
<pb:KR4d0553_WYG_006-8b>¶
　　覔盆梅¶
病中猶未見梅花何日堯夫駕小車為覔小盆分少樹¶
東風如到野人家¶
　　竹枝詞和歌韻自扈蹕上都自沙嶺至灤京所作¶
沙嶺風清宿雨多白雲如雪夜陂陀澗泉十里九曲折¶
北向天邉作御河¶
雨過平沙不染泥綵索凌風御帳齊宫臣報道曉寒淺¶
有箇黄鸝深樹啼¶
<pb:KR4d0553_WYG_006-9a>¶
宫車調得馬蹄勻細草輕風不動塵織成翠羽垂珠幙¶
縷就黄金結繡茵¶
露下穹廬暑氣蘇臥看織女映黄姑山泉響似江南雨¶
林下不聞啼鷓鴣¶
馬羣彌野草連雲當年玉帳度秋春迎日㨗書頻送喜¶
内間賜與出金銀¶
羽獵長年從翠華麋鹿生茸草茁芽射得黄羊充内饍¶
更喜江南新貢茶¶
<pb:KR4d0553_WYG_006-9b>¶
果熟氷盤進御黄秘殿揮毫對日長元臣補衮應無闕¶
新賜宫衣自上方¶
殿頭雲氣盡成龍水晶簾影散髙春阿母傳盃池上宴¶
帝子吹簫月下逢¶
霓旌移仗蘂珠宫雲母屏門不隔風花外侍臣成久立¶
聴得新歌樂意同¶
　　青宫受寶朝賀日次韻¶
百年文物際重熙麗日祥雲晝刻遲上相傳宣催草詔¶
<pb:KR4d0553_WYG_006-10a>¶
看君落筆玉堂時¶
殿外霓旌漾曉暉爐煙浮動衮龍衣璚樓貝闕天中起¶
五色雲霞在翠微¶
天樂聲中舞序陳千官花外駐車輪春宫初試黄麾仗¶
寶盖珠幡隊隊新¶
緑樹重重秘殿隂畫堂甲觀九重深青宫昨夜初承詔¶
丹扆今朝又進箴¶
日出蒼龍紫霧開金門宣赦近臣来書條字字皆寛大¶
<pb:KR4d0553_WYG_006-10b>¶
萬姓懽聲動地雷¶
大安髙閣正當中龍虎旌旗衛兩宫近日春坊誰輔𨗳¶
相君班序冠三公¶
禁直周廬接上台銀河秋傍紫垣来為郎莫笑馮唐老¶
立馬金門待曉開(時以禮部郎/中在上宫)¶
宫臣侍側近爐熏衣上龍乗五繡雲鳴玉鏘金俱鼎食¶
早思偃武與修文¶
殿閣薰風奏舜絃大眀宫樹不凝烟聖人恭黙惟思治¶
<pb:KR4d0553_WYG_006-11a>¶
日厯慿誰細細編¶
深宫無處不開花玉燭調陽運帝車不是人間春易老¶
風光長只在天家¶
　　自然亭¶
盤結松蘿覆頂青雲山四面作幃屏秋風棋局無人看¶
夜月琴聲有鶴聴¶
　　九月十日出城¶
病耄猶知發出狂臥嗔惡少強移床丈夫死義無悲淚¶
<pb:KR4d0553_WYG_006-11b>¶
市上傍觀為兩行¶
　　出湖¶
鴻鴈聲低日己晡扁舟渺渺出平湖何時却為鱸魚膾¶
寫作寒江獨釣圖¶
　　十六日舁床入城¶
舟子舁床入市廛病軀仰靣看青天不知城郭還何似¶
聴得行人嘆昔年¶
　　謾成¶
<pb:KR4d0553_WYG_006-12a>¶
豫章城裏聴秋風却向匡廬去住冬白髪數行非俗骨¶
青山千仭有雲松¶
十洲麒鳯落江湖遺老相逢説舊都春日瓊林看錫宴¶
天門金榜聴傳臚¶
昔年䇿士奏題名西内傳宣御仗迎金織承筐懐舊賜¶
白頭何以荅昇平¶
戰骨生塵塞草長将軍己拜右賢王節旄落盡蘇卿老¶
渤海沙飛尚牧羊¶
<pb:KR4d0553_WYG_006-12b>¶
霜月横空鴈不眠夜寒邉燧尚傳煙傷心江上垂綸客¶
不為鱸魚繫釣船¶
　　雜詠¶
江頭雄鎖控東西長嘆忠臣效節時滿目山川天險在¶
不将版臿慮安危¶
　　忠臣(謂太守/李黼)¶
萬里江淮接楚舒連雲樓櫓見儲胥睢陽不獨張廵死¶
汗簡應㽞太史書¶
<pb:KR4d0553_WYG_006-13a>¶
　　憲使儲布哈守楚元帥余闕守舒¶
萬方海宇一封疆郡邑胥豪玩憲章寂寞荒城今第宅¶
家家故牘滿新墻¶
敗葦蕭蕭故壘秋江山如畫一漁舟怪来不起臨濠興¶
病久愁深淚易流¶
廬嶽層層聳碧空仙巖佛塔白雲通㡬多樓閣青紅地¶
盡在寒烟野蔓中¶
　　詠懐¶
<pb:KR4d0553_WYG_006-13b>¶
昔賢講道秩賔筵五老香爐藹紫烟前代衣冠今寂寂¶
故溪風月自年年¶
　　先子講道濓溪書院今四十餘年¶
關雎麟趾久無聲誰共周官識治平獨抱遺經身己老¶
空山落月夢魂驚¶
江頭風月夜蕭蕭旅館寒燈共寂寥三月病来忘肉味¶
九天清夜聴簫韶¶
春雨黄精似玉&KR0962;東風漠漠紫山薇飢来白石還堪煮¶
<pb:KR4d0553_WYG_006-14a>¶
自嘆時人服食稀¶
栁外郊墟舊戰場寒蕪秋燐暮雲黄漸看三月鶯花裡¶
陌上新苗隴上桑¶
　　先忌日¶
雲谷煙村事事非鳬飛不到鴈来稀楸梧㡬個人千里¶
不獨今朝淚滿衣¶
　　觀大眀殿圖¶
大眀宫闕五雲端簮筆趨朝老從官白髪十年江海外¶
<pb:KR4d0553_WYG_006-14b>¶
人間寫作畫圖看¶
　　讀史¶
周業凌遲伯失宗紛紛功利起衡從時君不識真王佐¶
卿禄寧辭十萬鍾¶
牛酒争迎暴已除沛中屠販漫髙車鴻溝更舉真籌䇿¶
圮上功成一卷書¶
受命趨關定約時鄛翁多算竟何為可憐空碎鴻門玉¶
天下雄雌亦易知¶
<pb:KR4d0553_WYG_006-15a>¶
滅仇報主已成功還定三秦衆䇿同西楚能存韓社禝¶
赤松無迹到關中¶
四海為家辨本支大封同姓奠邦基㽞侯漫使儲君固¶
遺毒無端及愛兒¶
女禍㡬令社禝危安劉一語已先知良平無術強根本¶
功在諸君左袒時¶
盖世功名意氣雄楚齊國大勢難容從容進退知天道¶
一邑封㽞事赤松¶
<pb:KR4d0553_WYG_006-15b>¶
先漢雄詞後世無子雲學業冠西都大醇難掩終身玷¶
直筆凄涼莽大夫¶
草罷𤣥經雪滿頭美新興頌不深謀千年遺恨曽投閣¶
金谷何人肯墜樓¶
桐江波上有漁蓑東漢流風節義多大器已移名獨在¶
猶将公論作干戈¶
九夷辟地識遺賢白㡌端居木榻穿卓行至今推有道¶
建安詞藻漫流傳¶
<pb:KR4d0553_WYG_006-16a>¶
天自西傾水自東三分割據識英雄仲謀有子曹郎在¶
盖世功名僅漢中¶
一方僻險控孫曹兵術相疑治道髙尚父鷹揚身未死¶
詎應典午得稱豪¶
六朝才氣苦厭厭歸去辭髙義獨嚴憂世樂天真有道¶
千年處士晉陶潛¶
　　禮樂¶
束帛難招魯兩生奉常綿蕞亂縱横滿朝将相輕年少¶
<pb:KR4d0553_WYG_006-16b>¶
治道難因禮樂行¶
倫紀無章古道昏哇聲亂耳詎堪論千年不覩真儒效¶
空憶河間禮樂存¶
　　連旬大雪¶
瘦骨稜層病未安江天風雪夜漫漫布衾銕石渾無寐¶
難得梅花入夢看¶
平施翠壑與丹崖風磴雲門處處埋直待東風花盡發¶
却尋布韈踏青鞋¶
<pb:KR4d0553_WYG_006-17a>¶
　　可嘆¶
忠義曽書宋兩都一時直筆共描摹萬方順逆蒼天在¶
遺臭難稱莽大夫¶
漢水生波郡邑墟空傳楚魄𦵏江魚前年節鉞秋江上¶
滿紙祈哀逐客書¶
碧桃紅杏艶陽天禮聘相期舉按賢腸斷關河時聴鴈¶
琵琶却在賣茶船¶
　　謾題¶
<pb:KR4d0553_WYG_006-17b>¶
上林髙處鳯凰栖羽翮垂雲五色輝黄竹雪深梧影落¶
山雞臨水炤毛衣¶
日出扶桑海不驚曽将巨釣掣鯢鯨一蓑回首秋江上¶
臥聴蘭苕翡翠鳴¶
香爐峰色白巉巉黄獨無苖雪滿鑱燕子經年江上別¶
東風回首聴呢喃¶
　　五老峯¶
五老峯前雪未消烟嵐染處夕陽撓沽来尊酒尋梅樹¶
<pb:KR4d0553_WYG_006-18a>¶
釣得江魚上栁條¶
　　立春日感舊¶
南樓譙鼓北樓鐘樓外泥牛綵仗叢黄道㤗階春浩蕩¶
蒼龍觀闕曉曈曨¶
麒麟烟樹鳯凰毛列侍趨朝禮獨勞中使傳宣排内宴¶
御園春動樂聲髙¶
春盤生菜翠如絲内賜金旛映白髭前度桃花何䖏去¶
故園花草不勝思¶
<pb:KR4d0553_WYG_006-18b>¶
照眼榴花酒入唇愁顔衰鬢又逢春御溝氷泮河魚美¶
惆悵江波有釣綸¶
　　春思¶
虎迹煙村少室墟羊腸塵路太行車上林應射春歸羽¶
江海纍臣有帛書¶
　　除夕¶
㡬年別却帝城儺種樹書傳郭槖駝華盖芙蓉秋色裡¶
釣竿猶伴舊時蓑¶
<pb:KR4d0553_WYG_006-19a>¶
　　與同館戯續前韻¶
東驅海若百年儺尚度龍沙㡬兩駝春雨莘郊留負耒¶
秋風渭水起漁蓑¶
燕歌趙舞國人儺塞下牛羊塞上駝煙草隨營飛獵騎¶
氊城無地掛耕蓑¶
紫髯都䕶氣降儺姬妾氊車槖載駝馬挏濃扵燕市酒¶
貂裘多似野人蓑¶
金目横戈夜進儺錦幪負轂曉鳴駝燈前盡理朝天佩¶
<pb:KR4d0553_WYG_006-19b>¶
林下誰縫釣雪蓑¶
儀鳯青娥雜戯儺肉峯翠釡薦珍駝碧桃天上雲千樹¶
白髪江頭雪一蓑¶
未踏猖狂舉世儺長安紫陌望銅駝陶公門外猶存菊¶
嚴子灘前不解蓑¶
塵眼争看楚俗儺書燈獨對漢時駝歌聲無復漁家傲¶
處處金章換緑蓑¶
赤子妖成綘幘儺皇都塵接紫關駝故人風雪誰聨騎¶
<pb:KR4d0553_WYG_006-20a>¶
野老江湖獨擁蓑¶
蠻𨽻横過絶類儺海艘任載豈煩駝杜鵑花外春連屋¶
布谷聲中雨一蓑¶
　　夢登書閣¶
匡盧晴雪自㠝岏萬里清江一棹寒自笑老来情思別¶
九天樓閣夢中看¶
　　詠歸¶
看雲不用買山錢帶雨宜翻種秫田白髪數莖非故態¶
<pb:KR4d0553_WYG_006-20b>¶
青山何日是歸年¶
荷花香裏白鷗飛緑樹濃隂拂石磯一枕清風長夏簟¶
雲邉何日釣船歸¶
稻畦黄處樹多紅山色嵐光紫翠通茅屋數間流水外¶
一絲何日對秋風¶
蒼松翠竹映溪沙溪上寒梅樹樹花十月甕頭春酒熟¶
杖藜何日到山家¶
　　講儀¶
<pb:KR4d0553_WYG_006-21a>¶
山城馬足動紅塵雜沓晨趨服色新綿蕞草儀誰所具¶
傷心半是大廷臣¶
　　長生院作夀¶
蓬莱雲氣合從龍腸斷關山㡬萬重水落城空山未曉¶
長生院裏鼓逢逢¶
天秩民彞不可磨傷心蟻穴與蜂窠無端紫綬紅塵裏¶
猶説先朝第㡬科¶
　　李節婦田氏¶
<pb:KR4d0553_WYG_006-21b>¶
仙李移根雨露邉青春江漢共風煙千年事徃蟠桃熟¶
黄竹歌傳阿母筵¶
緑鬢飛蓬四嵗兒寒機對月夜眠遲碧梧翠竹春雲合¶
斜日慈烏返哺時¶
江上鶯花滿目春氷霜皎皎百年身自從破鏡留孤影¶
錦瑟無聲落燕塵¶
朋酒升堂着舞衣忘憂草色動春暉貽謀曽授三遷教¶
斷縷猶存舊織機¶
<pb:KR4d0553_WYG_006-22a>¶
亷恥風移士節隳壼儀猶足正民彞世情無限傷心地¶
惆悵琵琶掩靣時¶
　　中秋對月口號¶
古木昏鴉接翅飛扶桑顧兎倍光輝廣寒夢到嫦娥殿¶
新剪紅霓製舞衣¶
静聴新人笑語聲天寒翠袖若為情舉頭不辨山河影¶
坐看兒童闘眼眀¶
豫章城頭百尺樓三年眀鏡炤人愁五老峯前秋色裡¶
<pb:KR4d0553_WYG_006-22b>¶
寸心折盡大刀頭¶
　　歸舟湖中夢至上都¶
歸舟日日向南風積雨初收浪拍空夢入龍岡清暑地¶
夜涼萬斛水晶宫¶
　　八月二十四日¶
丑夜城頭烈炬紅數聲笳起戍樓空江山如舊豪華去¶
無食無衣一病翁¶
　　宣聖廟¶
<pb:KR4d0553_WYG_006-23a>¶
百年如見魯靈光一炬堪憐瓦礫塲秋水滿池門獨在¶
古槐依舊帶斜陽¶
　　丑月六日見廹趨昇抗論力争復縶于小舟龍開¶
　　河口累夕驚風怒濤中六日夜至十有二日大雪¶
　　沍凍病臥賦此¶
長夜漫漫雪一篷有衾如銕臥如弓窖中猶擁胡姬暖¶
未信當年屬國窮¶
曾憶黄河守凍船魚肥肉美酒如泉半生辛苦成何事¶
<pb:KR4d0553_WYG_006-23b>¶
衰病飢寒雪裏眠¶
　　朱磯除夕¶
駭浪驚風動楚天郷心覊思漫年年鱸魚不受寒江釣¶
今夜朱磯雪滿船¶
　　即事¶
繁華一夕怨西風金鴈鈿蟬鏡影空咫尺關山春夢裏¶
桃花又向別人紅¶
　　衡山春逰圖¶
<pb:KR4d0553_WYG_006-24a>¶
鴈書不到祝融峯悵望蒼梧駐六龍尚欲暮年専一壑¶
白雲深處寄行踪¶
　¶
　¶
　¶
　¶
　¶
　¶
<pb:KR4d0553_WYG_006-24b>¶
　¶
　¶
　¶
　¶
　¶
　¶
　¶
　學言稿卷六¶
